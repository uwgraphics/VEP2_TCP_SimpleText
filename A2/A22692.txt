DECLARATIO CAVSARVM SERENISsimam Maiestatem Reginae Angliae mouentium, ad
instruendam atque emittendam classem ad Regnorum suorum defensionem, contra
vires Regis Hispaniae, per dictae classis Generales euulganda: vt inde
enotescat Maiestatem suam arma eo solum animo sumere, vt se suaque tueatur:
hosts vero laedat.

Neque instituti sui esse, vt alij quiuis offendantur, qui a praesidijs hosti
subministrandis abstinebunt: quin vero vt alij omnes, quos obuios fieri
contigerit, iusto fauore amice habeantur.



LONDINI, Excudebant Christopheri Barkeri Regij Typographi Deputat.

ANNO 1596.

Declaratio causarum Serenissimam Maiestatem Reginae Angliae mouentium, ad
instruendam atque emittendam classem ad Regnorum suorum defensionem, contra
vires Regis Hispaniae, etc.
OMnibus, ad quos hae peruenerint, Salutem. Nos Robertus Comes Essexiae etc.
and Carolus Baro Howardus de Effingham magnus Admirallius Angliae, etc. quibus
Regiae classis a Serenissima Principe ac Domina, D. ELIZABETHA Dei gratia
Regina Angliae Franciae and Hiberniae, etc. iam instructae atque emissae cura
demandata est, omnibus notum testatumque facimus, dictam classem sub nostra
administratione a sua Maiestate ad propria ipsius Regna, Dominia, ac subditos
propugnandos institutam atque adornatam esse, contra ingentes vires, quae (vti
ex orb Christiano certiores vndique reddimur) ab Hispaniae Rege parantur,
militeque ac nauibus aliunde hinc inde accersitis indies augentur, ad
Maiestatis suae Regna inuadenda: vt alias iampridem Anno Domini 1588. eo ipso
tempore, quo tractatio communi vtriusque partis consensu suscepta, a
Co^missarijs vtrinque institutis agitaretur, summis copijs attentatum fuit:
quamquam diuina bonitas probatissima fidelium subditorum Maiestatis suae
fortitudine ac prudentia Regis illius conatus irritos esse voluerit. Cum vero
Maiestas sua cum alijs omnibus Reipublicae Christianae Principibus pacem, and
amicitiam inuiolate colat, vno Hispaniae Rege excepto, qui plurimis iam annis
iniquissimam hostilitatem varijs ipsius conatibus proditam, tum in Regiam
Maiestatis suae personam, tum in Populos, ac Prouincias eidem subiectas palam
professus est. Nos igitur praefati Robertus Comes Essexiae, and Carolus Baro
Haward Admirallius, omnes certiores facimus nobis a Maiestate sua impensissime
mandatum esse, ne hac nostra profectione cuique hominum cuiuscunque tandem
nationis fuerint, damnum a nostris quouis modo inferri sinamus: exceptis tantum
Regis Hispaniae subditis, atque alijs, quos eidem Regi virorum, Nauium,
Tormentorum, Commeatus, aliorumue ad bellum attinentium praesidia, in
Maiestatem suam subministrare constiterit: nos vero clementissimo huic
Maiestatis suae instituto obsequenter insistere statuimus. Omnibus igitur ac
singulis, qui Comitatui nostro intererunt sub grauissimis poenis serio
iniungimus, vt hoc ipsum integre obseruent. Ad omnem tamen controuersiam
euitandam, quinam tandem manifesti regis Hispaniae auxiliatores a nobis haberi
possint, vt quorum open vires eiusdem terra mariue in Serenissimae Reginae
Prouincias magis instructae auctaeque videantur, eos omnes, qui praedicto Regi
subiecti non sunt, eidem tamen nauium, victus, atque armorum in Belli huius
vsum accessionem aliquam forte concesserint, in Dei nomine diligenter rogamus
atque monemus, vt ex Hispaniae ac Lusitaniae portubus, adeoque ex Comitatu illo
Hispanico in classem nostram co^parato, se, naues, aliaque sua ad belli atque
hostilitatis prosequutionem spectantia, quam primum subtrahant: indeque ad suos
reuertantur: aut (si malint) ad nostras parts se recipiant: quibus
Serenissimae Reginae Dominae nostrae dignissimo nomine interposito, tum
personarum, tum rerum securitatem pollicemur: eosque veluti amicos propugnare
decreuimus: naues vero aliaque ipsorum omnia, quae vel in Regis illius vsus
retenta, eiusdemue obsequijs destinata fuerunt, vbi se subduxerint, suae
ipsorum potestati integre permittemus: dummodo omni ex part veluti amicos erga
Maiestatem suam, atque nos Regiae ipsius classis Praefectos se gesserint. Quod
si qui de clementissimo hoc Maiestatis suae instituto, nostraque ad hoc ipsum
omni fauore praestandum sponsione certiores facti, oblatam hanc optimae
voluntatis propensionem sponte sua neglexerint, neque operam dederint, qua
aequissimae huic monitioni nostrae ad ipsorum commoda libertatemque spectanti,
fiat satis, iustissima nobis tum demum eos omnes, qui oblatam hanc amicitiae
conditionem recusarint, vti manifestos Regis Hispaniae in Maiestatem suam
adiutores, atque vti professos nobis hosts habendi proque belli iure
excipiendi occasio praebebitur. Quo quidem euentu, si quiddam in eisdem hunc in
modu^ renuentibus, sieve in persona, sieve in nauibus, alijsue bonis a
Classiarijs nostris inferri contigerit, id omne ea sola de causa ipsis
accidisse intelligant, quod dicto Regi auxiliatores, bellique socios se
praebuerint. Nulla proinde iustae querelae ratio desumi hinc poterit, cuius
intuitu proprij ipsorum Domini ac Principes, damnorum hunc in modum illatorum
restitutionem, aut satisfactionem merito vrgeant. Ad Maiorem denique horum
omnium notitiam atque fidem sub vtriusque nostrum manu ac sigillo hasce
volentibus inspiciendas, edi voluimus: Typis quoque Gallice, Italice, Germanice
ac Hispanice mandari iussimus eiusdemque exemplaria per Hispaniam and
Lusitaniam passim quantum fieri potuit diuulgari curauimus: quo tandem illis in
portubus res ipsa clarissime innotescat, vti etiam in alijs portubus
quibuscunque sub suis ditionibus and imperijs. Datae e Regia Maiestatis S.
Grinwicensi 25. April. Anno Domini 1596. Regni vero ipsius 38. (...)

Robertus Essexia. Carolus Howarddus.

